---
title: "Uppdragsrapport: Vårt Arv 2021"
date: "2021-08-01"
categories: 
  - "okategoriserade"
tags: 
  - "turfaventyr"
  - "vasterbottens-turf-klassiker"
  - "vart-arv"
---

Det finns kanske lika många sätt att turfa på som det finns turfare. Själv använder jag gärna Turf-appen för att upptäcka nya platser när jag är på resande fot. Jag blir lite extra glad när zonen är intill en historisk eller kulturell sevärdhet. _Vårt Arv_ var därför ett givet uppdrag i Turf Västerbottens klassiker.

![](https://turfvasterbotten.files.wordpress.com/2021/08/robertsbruk.jpg?w=1024)

Några zoner är förlagda vid eller i ett museiområde. Pass på att gå en runda och titta in i hus eller tåg. På bilden: [RobertsBruk](https://turfgame.com/map/RobertsBruk) i Robertsfors. Foto: WombaWomba.

_Vårt Arv_ täcker verkligen Västerbottens kulturhistoria från många olika perspektiv. Det innehåller till exempel hällristningar, skeppssättning, arkitektur, industrialism, samisk kultur, husvagnshistoria, världens minsta bibel, potatis och ett (ännu inte riktigt färdigt) buddisttempel. Genom uppdraget kommer man närmre de människor som levt i området i tusentals år och får en inblick i deras vardag och liv. Det som möjligen saknas är en maffig medeltida stadsmur och ett praktfullt slott, men det är nog mer mina personliga preferenser och knappast Västerbottens fel. 

![](https://turfvasterbotten.files.wordpress.com/2021/08/faepmi.jpg?w=1024)

[Faepmie](https://turfgame.com/map/Faepmie) (Fatmomakke). Den samiska kyrkstaden ligger en liten promenad från zonen, det vita kyrktornet kan anas i bilden. Foto: WombaWomba.

Det här är ett uppdrag som är större än zonernas kvadratmeter. Många zoner ligger i nära anslutning till ett museum, kyrka eller för den delen en hel kyrkstad. Att läsa skyltar, klättra in i husvagnar, vandra runt bland kåtor och leta efter pyttesmå biblar förgyllde zontagningarna.

Tyvärr fick vi inte möjlighet att besöka underjordskyrkan i Kristineberg ([PåGudsHus](https://turfgame.com/map/P%C3%A5GudsHus)) på grund av pandemin, så hit måste vi åka igen en dag. [Faepmie](https://turfgame.com/map/Faepmie) och [Potatisbacken](https://turfgame.com/map/Potatisbacken) i Ammarnäs var också fantastiska platser jag gärna återvänder till. Mindre minnesvärda upplevelser var kanske myggattacken i [Bureus](https://turfgame.com/map/Bureus) och frånvaron av påfåglar i [Påfågeln](https://turfgame.com/map/P%C3%A5f%C3%A5geln)…

![](https://turfvasterbotten.files.wordpress.com/2021/08/hytter.jpg?w=1024)

Den numera tyvärr nedlagda [Linbanan](https://turfgame.com/map/Linbanan). Foto: WombaWomba.

Tips för den som vill genomföra _Vårt Arv_:

- Läs på skyltar och i annat informationsmaterial, varje plats har sin historia att berätta.
- Västerbotten är stort! Vi delade upp uppdraget i lagom portioner ofta i kombination med andra utflyktsmål och aktiviteter.
- Att sälja in 39 zoner till familj, partner eller vänner som av någon oförklarlig anledning inte är turfare kan vara en utmaning. Välj ut några stycken och presentera som trevliga utflyktsförslag. De här platserna är mer än ”bara” zoner, det är upplevelser värda att dela.
- Låt uppdraget få ta tid (inklusive restid) och passa på att upptäcka platser runtomkring. En extra övernattning kan vara klokt ifall man vill ta några zoner placerade högst i en skidbacke (något vi inte gjorde på grund av värmen).
- Kolla upp matställen i förväg. Vissa ställen är inte öppna alla dagar i veckan eller har speciallösningar under pandemin. Det kan vara bra att boka bord och boende i förväg.
- En del zoner är svårtagna eller förlorar lite av sitt mervärde när det är mycket snö.
- Prata gärna med andra turfare eller personer som varit på platsen innan för tips om sevärdheter, boenden m.m.
- Tyvärr kan det vara knepigt att ta sig till alla zoner med hjälp av kollektivtrafiken. Samåk gärna.
- ”Stressa inte! Ta det lugnt och ha kul!” (Citat från Superelak)

/WombaWomba
